+++
title = "Samenvatting “Kapitaal en ideologie”"
+++

Het monumentale werk [_Kapitaal en ideologie_](https://nl.wikipedia.org/wiki/Kapitaal_en_ideologie) (2019) van [Thomas Piketty](https://nl.wikipedia.org/wiki/Thomas_Piketty),
samengevat door mij.

**Belangrijk is: ik ben geen enorm ervaren samenvatter. Mensen maken fouten.
Daarnaast ben ik ook niet neutraal, ik ben een mens met een mening. Doe met deze
samenvatting wat je wil.**

[Alle Engelstalige figuren en tabellen uit het boek kan je hier
vinden](http://piketty.pse.ens.fr/files/Piketty2020TablesFiguresLinks.pdf)

Deze samenvatting is gemaakt op basis van de Nederlandse vertaling uitgegeven
in hardback door [De
Geus](https://www.singeluitgeverijen.nl/de-geus/boek/kapitaal-en-ideologie/).
ISBN: 9789044543179

In de reeks “Kleine boekjes - grote inzichten” van uitgeverij Business Contact is ook
een samenvatting van dit boek uitgebracht. Het heet “De kleine Piketty 2” geschreven
door Martin Visser en Wouter van Bergen. ISBN: 9789047014157

Geïnteresseerd? Koop dan het boek bij je lokale boekhandel, niet bij bol of
Amazon.

# Inhoud
* [Inleiding](#inleiding)
* [Deel 1: Inegalitaire stelsels in de geschiedenis](#deel-1-inegalitaire-stelsels-in-de-geschiedenis)
    * [Hoofdstuk 1: Standenmaatschappijen: ongelijkheid tussen de drie standen](#hoofdstuk-1-standenmaatschappijen-ongelijkheid-tussen-de-drie-standen)
    * [Hoofdstuk 2: Europese standenmaatschappijen: macht en eigendom](#hoofdstuk-2-europese-standenmaatschappijen-macht-en-eigendom)
    * [Hoofdstuk 3: De uitvinding van de bezitterssamenleving](#hoofdstuk-3-de-uitvinding-van-de-bezitterssamenleving)
    * [Hoofdstuk 4: Bezitterssamenlevingen: de casus Frankrijk](#hoofdstuk-4-bezitterssamenlevingen-de-casus-frankrijk)
    * [Hoofdstuk 5: Bezitterssamenlevingen: Europese ontwikkelingspaden](#hoofdstuk-5-bezitterssamenlevingen-europese-ontwikkelingspaden)
* [Deel 2: Slavenstaten en koloniën](#deel-2-slavenstaten-en-koloniën)
    * [Hoofdstuk 6: Slavenstaten: extreme ongelijkheid](#hoofdstuk-6-slavenstaten-extreme-ongelijkheid)
    * [Hoofdstuk 7: Koloniale samenlevingen: diversiteit en overheersing](#hoofdstuk-7-koloniale-samenlevingen-diversiteit-en-overheersing)
    * [Hoofdstuk 8: Standenmaatschappijen en kolonialisme: India](#hoofdstuk-8-standenmaatschappijen-en-kolonialisme-india)
    * [Hoofdstuk 9: Driestandensamenlevingen en kolonialisme: Euraziatische ontwikkelingen](#hoofdstuk-9-driestandensamenlevingen-en-kolonialisme-euraziatische-ontwikkelingen)
* [Deel 3: De grote transformatie in de twintigste eeuw](deel-3-de-grote-transformatie-in-de-twintigste-eeuw)
    * [Hoofdstuk 10: De crisis in de propriëtaristische samenlevingen](#hoofdstuk-10-de-crisis-in-de-propriëtaristische-samenlevingen)
    * [Hoofdstuk 11: Sociaaldemocratische samenlevingen: onvolmaakte gelijkheid](#hoofdstuk-11-sociaaldemocratische-samenlevingen-onvolmaakte-gelijkheid)
    * [Hoofdstuk 12: Communistische en postcommunistische samenlevingen](#hoofdstuk-12-communistische-en-postcommunistische-samenlevingen)
    * [Hoofdstuk 13: Hyperkapitalisme: tussen modern en archaïsch](#hoofdstuk-13-hyperkapitalisme-tussen-modern-en-archaïsch)
* [Deel 4: Een herziening van de dimensies van het politieke conflict](#deel-4-een-herziening-van-de-dimensies-van-het-politieke-conflict)
    * [Hoofdstuk 14: De grens en het bezit: de structuren van gelijkheid](#hoofdstuk-14-de-grens-en-het-bezit-de-structuren-van-gelijkheid)
    * [Hoofdstuk 15: Brahmaans links: de nieuwe scheidslijnen in Europa en de Verenigde Staten](#hoofdstuk-15-brahmaans-links-de-nieuwe-scheidslijnen-in-europa-en-de-verenigde-staten)
    * [Hoofdstuk 16: Sociaal-nativisme: de postkoloniale identaire valkuil](#hoofdstuk-16-sociaal-nativisme-de-postkoloniale-identaire-valkuil)
    * [Hoofdstuk 17: Bouwstenen voor een participerend socialisme in de eenentwintigste eeuw](#hoofdstuk-17-bouwstenen-voor-een-participerend-socialisme-in-de-eenentwintigste-eeuw)
* [Conclusie](#conclusie)
* [Interessante citaten](#interessante-citaten)

# Inleiding
Piketty opent zijn nieuwe boek met een erkenning van de hiaaten in zijn eerste
boek. Hij was te veel gefocust op de rijke westerse wereld en had te weinig oog
voor de politiek-ideologische rol in ongelijkheid. Door het enorme succes zijn
er een hoop deuren voor hem opengegaan, waardoor hij in zijn nieuwe werk een
bredere, transnationale kijk kan hanteren.

Piketty definieert een ideologie als een min of meer samenhangend en coherent
geheel aan ideeën en redeneringen om een maatschappij in te richten. Elke
inegalitaire ideologie (modern neoliberaal kapitalisme (Piketty noemt dit
hyperkapitalisme), maar ook in Westerse koloniale slavernijsamenlevingen of de
middeleeuwse standenmaatschappijen) baseert zich op de theorie van grens (burger
<-> buitenlander) en de theorie van eigendom (hebbenden <-> niet hebbenden).

Piketty benadrukt dat er altijd alternatieven zijn, maar dat de elite van een
inegalitaire samenleving niet gebaat is bij het bestaan of discussiëren ervan.
Hier is ook de kapitale fout van Marx: Marx' dialectische denken ging uit van
voorspelbaarheid van de toekomst. Maar Piketty stelt dat met elke hoeveelheid
middelen, er een divers palet aan realiseerbare maatschappijen zijn. Welke
realiteit is, ligt aan de dominante ideologie.

Piketty illustreert ongelijkheid op een paar manieren. Zo laat hij zien dat in
de VS de kans om toegelaten te worden op een universiteit sterk gecorreleerd is
aan het inkomen van je ouders, en dat de top 1% van de wereld de meeste vruchten
heeft geplukt van de economische groei sinds de jaren tachtig.
Inkomensongelijkheid is sinds de jaren tachtig enorm toegenomen en de hoogste
belastingtarieven voor de inkomstenbelasting zijn wereldwijd gigantisch gedaald.
Het neoliberale verhaal is dus een pure leugen.

Daarnaast introduceert Piketty nog een probleem: er zijn grofweg drie
verschillende "assen" van ongelijkheid: inkomen, bezit en onderwijs. Vroeger was
de ongelijkheid heel erg langs de drie assen op dezelfde manier verdeeld: de
sociaaldemocratische stemmende onderklasse was slecht opgeleid, had slecht
inkomen en bezat niks. De conservatief/liberaal stemmende bovenklasse had goed
onderwijs genoten, goed inkomen en bezat wel dingen.

Maar tegenwoordig zijn de elites opgesplitst: de intellectuele elite en de
bezittende elite valt niet meer per se samen . Politieke partijen splitsen zich
ook op naar deze elites, waardoor de onderklassen - zij die op een of meerdere
assen het minder hebben - slechter politiek worden vertegenwoordigd. (Hier komt
Piketty op terug in hoofdstuk 14)

Daarna benadrukt Piketty dat het debat over ongelijkheid niet alleen te voeren
is in de taal van de statistiek en wiskunde. Statistiek en wiskunde zijn
complementair aan de "natuurlijke taal": de enige taal die concepten als
rechtvaardigheid kan bevatten.

# Deel 1: Inegalitaire stelsels in de geschiedenis

## Hoofdstuk 1: Standenmaatschappijen: ongelijkheid tussen de drie standen
Het eerste hoofdstuk gaat over standenmaatschappijen. Dat zijn maatschappijen
die opgedeeld zijn in drie standen (ternaire samenlevingen). Er is een
geestelijke/intellectuele stand, een adellijke stand en een derde stand.
Dergelijke samenlevingen zijn overal ter wereld wel te vinden geweest: ze zijn
niet een specifiek christelijk fenomeen. Wel zijn ze vooral in christelijke,
islamitische en hindoeïstische samenlevingen voorgekomen.

* De geestelijke stand is de intellectuele elite en heeft een monopolie op
  onderwijs, opvoeding en de mores van de maatschappij.

* De adelijke stand heeft het eigendom en bezit de geweldsmonopolie.
  Bestuurstaken en eigendom zijn dicht in elkaar verweven.

* De derde stand zijn de boeren, ambachtslieden etc. Zij zijn de mensen die er
  voor zorgen dat de maatschappij daadwerkelijk draait en mensen te eten hebben.

Standenmaatschappijen bestuderen is belangrijk omdat ze vaak toch best wat
impact hebben gehad op de samenlevingen hen opvolgden.

## Hoofdstuk 2: Europese standenmaatschappijen: macht en eigendom

In de standenmaatschappijen in Europa de geestelijke en adel maar een paar
procent van de bevolking was en wel meer dan de helft van het vermogen had.
Opvallend is dat richting de jaren van de Franse revolutie de adel en
geestelijkheid krimpt in grootte.

(vrij beknopt omdat ik dit niet zo'n bijster interessant hoofdstuk vond)

## Hoofdstuk 3: De uitvinding van de bezitterssamenleving
Oké dus het gaat hier weer eens vooral over revolutionair Frankrijk (quel
surprise) maar Piketty kaart een interessant punt aan. Tijdens het ancien régime
(dus tijdens de standenmaatschappij) was publieke macht en eigendom
sterkverwoven. Een heer die eigenaar was van een stuk land, mocht daar bijv. ook
rechtspreken. De revolutionaire wetgevers moesten deze publieke en private
rechten "ontvlechten", omdat de gematigde revolutionaire wetgevers niet over
wilden gaan tot totale onteigening. Dat zorgde ervoor dat er allerlei moeilijke
vragen gesteld moesten worden, zoals wanneer eigendom legitiem is / zou zijn
etc. Daar is uiteindelijk een relatief conservatief standpunt uitgekomen,
waardoor een hoop eigendomsrechten in stand gehouden werden. Dat maakte het
mogelijk dat de vermogensongelijkheid na de revolutie nog verder toenam (want
ook onder de Keizers en koning Napoleon de derde werden er best een aantal van
de ideeën van de revolutionairen in stand gehouden en nader uitgewerkt). Piketty
benadrukt dat de revolutionaire wetgevers ook een andere keuze hadden kunnen
maken (dat is een beetje zijn centrale punt dit boek, gok ik zo)

## Hoofdstuk 4: Bezitterssamenlevingen: de casus Frankrijk
Blijkbaar ziet Frankrijk zich als "samenleving van kleine bezitters", al best
een tijd, maar dat is natuurlijk onzin. Frankrijk is nooit echt egalitair
geweest en de vermogens- en inkomensongelijkheid is na de revolutie zelfs
toegenomen (uiteraard ook te wijten aan allerlei keizers en koningen etc.).
Daarnaast kostte het veel moeite om progressieve belastingen in te voeren (want
hoe durf je aan het heilige eigendomsrecht te zitten? progressieve belastingen
met een toptarief van 4% is LETTERLIJK communisme!). Maar de ongelijkheid nam
wel af na de invoering ervan (al hebben de gigantische verwoestingen van de
Eerste Wereldoorlog ook meegeholpen).

## Hoofdstuk 5: Bezitterssamenlevingen: Europese ontwikkelingspaden
In dit hoofdstuk bestudeert Piketty de transitie van de
driestandenmaatschappijen naar de bezitterssamenleving in Zweden en het Verenigd
Koninkrijk. Dit zijn goede tegenhangers voor de casus Frankrijk, omdat hier de
transitie veel geleidelijker ging dan die in Frankrijk (revoluties gaan best
rap, enzo). In het VK zijn er ook nog een hoop relieken uit de
standenmaatschappij (House of Lords bijv.).

Piketty beschrijft hoe het Britse Hogerhuis heel lang progressieve belastingen
heeft tegengehouden. Hierbij was een veelvoorkomend argument dat progressieve
belastingen in een glijdende schaal zouden leiden tot het afschaffen van het
instituut eigendom.

En daarna komt Zweden aan bod. In tegenstelling van wat mensen misschien denken,
was Zweden tot voor kort echt niet zo egalitair. Er was zelfs een super
inegalitair kiesstelsel, waar mensen en bedrijven stemmen hadden op basis van
hoeveel geld ze hadden. Dit bestond tot 1911. Hiermee illustreert Piketty dat
een egalitaire samenleving iets kwetsbaars is en ook zeker niet in de "aard" van
een bepaalde cultuur ligt. Ook laat het zien hoe veel egalitairder een land kan
worden in korte tijd.

Dan komt Piketty bij het interessante deel. In die bezitterssamenlevingen was de
vermogensongelijkheid echt absurd extreem, zoals goed geïllustreerd wordt door
[figuur 5.6](http://piketty.pse.ens.fr/files/ideology/pdf/F5.6.pdf).

# Deel 2: Slavenstaten en koloniën

## Hoofdstuk 6: Slavenstaten: extreme ongelijkheid
In dit hoofdstuk behandelt Piketty de (afschaffing) van de meest extreme
slavenstaten: de koloniën van het VK, de koloniën van Frankrijk, Haïti, de VS,
Brazilië, en het lijfeigenschap in Rusland. Dit vond allemaal plaats in de 19e
eeuw.

Piketty maakt een belangrijk onderscheidt tussen "samenlevingen met slaven" en
"slavenstaten". Er zijn veel samenlevingen in de geschiedenis geweest met
slaven, maar weinig hadden zo'n enorme slavenpopulatie als de slavenstaten in de
19e eeuw.

Het interessantste aan al deze afschaffingen is dat er eigenlijk alleen werd
gesproken over compensatie voor de slavenhouders, en niet de compensatie van de
slaafgemaakten zelf. Piketty concludeert ook dat de afschaffing van de slavernij
in de VS eigenlijk alleen met geweld kon, omdat er zo veel slaven waren dat het
niet meer mogelijk was om echte compensatie te geven aan de slavenhouders.

Ook interessant is dat Haïti dus nog tot en met 1950 schuldbetalingen heeft
gedaan aan Franse en Amerikaanse schuldeisers als compensatie van de
slavenhouders. Dat heeft dus echt serieuze impact gemaakt op de ontwikkeling van
dit land.

## Hoofdstuk 7: Koloniale samenlevingen: diversiteit en overheersing
In dit hoofdstuk gaat Piketty in op koloniën in de tweede fase van het Europese
kolonialisme.

Piketty onderscheid namelijk twee fases van Europees kolonialisme. De eerste
fase is van de ontdekking van Amerika en zeeroutes naar India, China en Indië
tot de afschaffing van de slavernij (grofweg 1500-185). De tweede fase is vanaf
de afschaffing van de slavernij tot de onafhankelijkheid van de koloniën:
ongeveer 1850-1960.

Waar Piketty in hoofdstuk 6 inging op "slavenstaten" (staten waar een zeer
significant deel van de bevolking bestaat uit tot slaaf gemaakte mensen), gaat
dit hoofdstuk over "koloniale staten". In dergelijke koloniën woonden
significant minder Europese kolonisten: ze maakten tussen één en tien procent
van de bevolking uit.

De economische ongelijkheid in de koloniale staten was enorm, maar niet zo
extreem als in de slavenstaten. Wel was deze ongelijkheid groter dan dat in het
moederland.

Piketty merkt op dat er vrijwel geen belastinggeld van de koloniën maar het
moederland gingen of omgekeerd. De koloniale staten waren in dat opzicht
zelfvoorzienend. De inheemse bevolking betaalde via regressieve en hoge
belastingen zelf voor hun onderdrukking. Het fiscale systeem van de koloniën
kwam voornamelijk de Europese kolonisten in de ambtenarij ten goede. De
koloniale ambtenaren verdienden een riant salaris.

Maar dat wil niet zeggen dat de moederlanden helemaal niet economisch
profiteerden van hun koloniale imperium. Particulieren in de moederlanden
bezaten gigantische hoeveelheden buitenlands vermogen: zowel in de koloniën als
in niet-gekoloniseerde landen (bijv. China, Iran/Perzië, Turkije). Hierbij is
belangrijk om te bedenken dat ook het vermogen in niet-gekoloniseerde landen wel
deels te danken is aan militair geweld van de Westerse kolonisten (bijv. de
opiumoorlogen).

Dit buitenlandse vermogen leverde een gigantisch rendement op. In het VK en
Frankrijk kwam in deze periode ongeveer 5 procent van het nationaal inkomen uit
dergelijk buitenlands vermogen.

Daarnaast was dwangarbeid ook na de afschaffing van de slavernij een essentieel
onderdeel van de koloniale economieën. Inheemse mannen moesten vaak 30 tot 60
dagen per jaar onbetaald werken in de vorm van herendiensten voor de koloniale
autoriteiten. Dit betrof vaak arbeid leveren aan publieke infrastructuur.

Piketty sluit dit hoofdstuk af met een korte beschouwing van de poging van
Frankrijk in de jaren vijftig om haar koloniale imperium om te vormen tot een
transnationaal federatief verband, wat volgens Piketty lessen kan leren voor
toekomstige projecten (Een federaal Europa wellicht?). Het project is gefaald
omdat Frankrijk weigerde om de bewoners van haar koloniën dezelfde rechten te
geven, omdat deze in getal een overgrote meerderheid zouden vormen (90 miljoen
inwoners van de koloniën; 40 miljoen in het Europese Frankrijk).

## Hoofdstuk 8: Standenmaatschappijen en kolonialisme: India
In dit hoofdstuk gaat het vooral over het hindoeïstische kastenstelsel en hoe
dat in de praktijk werkt in India, zowel vóór de Europese kolonisten, tijdens de
kolonisatie door de Britten als na de onafhankelijkheid.

Piketty merkt op dat voor de kolonisatie het kastenstelsel in India in de
praktijk erg leek op de driestandenmaatschappijen in middeleeuws Europa. Er was
inderdaad   een starre indeling van sociale groepen in de samenleving in vier
kasten: een klasse met geletterden en priesters (brahmanen), een klasse van
krijgers (ksjatria), ambachtslieden (vaisjia) en overig (sjoedra). Maar voor de
kolonisatie waren de verschillen minder scherp en minder duidelijk vastgelegd.

De Britse kolonisten gebruikten het kastenstelsel om grip te krijgen op de hun
erg vreemde Indiase samenleving. Door volkstellingen werden
kastenlidmaatschappen op papier vastgesteld wat zorgde voor een verscherping van
de verschillen tussen de kasten.

De brahmanen waren de belangrijkste elite in (koloniaal) India. Zij hadden de
invloedrijke functies in handen en veel grondbezit.

Na de onafhankelijkheid is er veel gedaan om lage kasten te emanciperen en hun
benadeling te compenseren. Onderdrukte kasten en sociale groepen werden in kaart
gebracht en hebben privileges gekregen: gereserveerde plaatsen voor publieke
functies, bij universiteiten en in kiesdistricten (systeem van reserveringen).
Dit heeft er voor gezorgd dat de onderdrukte groepen qua inkomen een inhaalslag
hebben kunnen maken: Veel meer dan bijvoorbeeld zwarten in de VS of zwarten in
Zuid-Afrika.

Qua compensatie heeft er echter vrijwel geen nivellering of grondhervorming
plaatsgevonden. Het "voordeel" van het systeem van reserveringen was dat het een
vorm van compensatie is die de elite financieel niets kost.

## Hoofdstuk 9: Driestandensamenlevingen en kolonialisme: Euraziatische ontwikkelingen
Waar de vorige hoofdstukken in deel 2 Piketty staten behandelden die door
Europese landen waren gekoloniseerd, gaat dit hoofdstuk over landen die juist
niet gekoloniseerd zijn door Europese mogendheden: Japan, China en Iran. Ondanks
dat deze landen niet gekoloniseerd zijn, hebben Europese mogendheden namelijk
wel veel invloed uitgeoefend op hun ontwikkeling.

Piketty begint het hoofdstuk met een vergelijking van de financiële draagkracht
van enkele staten over de jaren heen. Hiermee illustreert hij dat rond 1500 de
belastingopbrengst van de nationale overheden in Europa, het Ottomaanse rijk en
China zeer vergelijkbaar zijn, maar dat vanaf 1600 de belastingopbrengsten in
Europa gestaag toeneemt. Een overheid met meer geld betekent een overheid met
meer mogelijkheden: de Europese staten konden door de hogere opbrengst hun land
centraler besturen en eigendomsrechten van hun onderdanen effectiever
garanderen. Ook de militaire capaciteit neemt toe. Tegelijkertijd gaan Europese
staten ook hogere staatsschulden aan, waardoor een steeds groter deel van de
belastingopbrengst naar schuldeisers stroomt. China gaat pas hoge staatsschulden
aan wanneer zij gigantische herstelbetalingen opgelegd krijgt door het Verenigd
Koninkrijk na de Opiumoorlogen.

Piketty’s belangrijkste punt over de belastingopbrengsten van een staat is de
volgende: rond 1500 waren de belastingopbrengsten van landen in Europa en Azië
ongeveer 1 à 2 % van het nationaal inkomen was. Dat was net genoeg om de meest
basale overheid op te tuigen, maar niet voldoende om het eigendomsrecht overal
te handhaven. Daarom leunde dergelijke staten vaak op lokale autoriteiten en
structuren. Wanneer de belastingopbrengsten de 10% van het nationaal inkomen
bereiken, kan de nationale overheid effectief overal het eigendomsrecht
handhaven, en dus een propriëtaristische samenleving faciliteren.

Japan was tijdens de Edoperiode (1600 – 1868) een zeer hiërarchische samenleving
beheerst door een militaire elite met aan het hoofd de shogun. Toen de
(militaire) druk op Japan vanuit Europa en de VS toenam om een opener
handelsbeleid te voeren heeft de adel en elite de macht van de keizer hersteld
en begon de Meijiperiode in 1868. Japan werd op rap tempo gemoderniseerd,
statusverschillen werden voor de wet afgeschaft. Bestuur werd gecentraliseerd,
infrastructuur ontwikkeld en geïnvesteerd in onderwijs en gezondheid. Piketty
merkt daarover op:

> “Het succes van de propriëtaristische, industriële Japanse overgang laat zien
> in hoeverre de betrokken mechanismen losstaan van de vermeend unieke
> christelijke cultuur en de kern van de Europese beschaving.” p. 419

Ook China was tot de revolutie van 1911 georganiseerd op een manier die
vergelijkbaar is met de Europese driestandenmaatschappijen. Het Chinese
regeringsapparaat werd beheerst door het confucianisme en was extreem klein
(rond 1850: 0,01% van de bevolking was in dienst van het rijk en de provincies).
Voor een ambtenaarsfunctie diende iemand eerst een toelatingsexamen te halen of
(later pas) een vergunning te kopen. Dit beperkte de groep mensen die ambtenaar
kon worden enorm.

Vanaf de Eerste Opiumoorlog begon de Qingdynastie haar autoriteit en macht te
verliezen. Zij ging bijna ten onder aan de Taipingopstand (1850-1864), maar werd
uiteindelijk door Europese mogendheden gesteund om de rebellen de kop in te
drukken. De Europese mogendheden steunde eerst de rebellen – omdat de Qingkeizer
christelijke zendelingen beperkt toeliet – maar besloot uiteindelijk de keizer
te steunen omdat de rebellen zich openlijk uitspraken tegen het afbetalen van de
Chinese staatsschuld aan Europese schuldeisers. Ook de Bokseropstand (1899-1901)
werd om dezelfde reden met hulp van Europese troepen de kop in gedrukt. Met de
revolutie van 1911 kwam het Chinese keizerrijk uiteindelijk ten val, en begon
een decennialange burgeroorlog tussen de kapitalisten en communisten.

Als laatste behandelt Piketty Iran. In Iran heeft een sjiitische religieuze
elite sinds 1979 de touwtjes strak in handen. Hoewel Iran (/Perzië) nooit echt
gekoloniseerd is geweest, hebben Europese machten er wel veel invloed gehad. Zo
verkreeg het VK monopolies op onder andere tabak, spoorwegen en natuurlijke
hulpbronnen in 1890. In 1908 werd er olie gevonden, met alle gevolgen van dien.
In 1953 werd de Sjah (keizer) in het zadel gehesen met hulp van het VK en de VS
om hun zakelijke belangen te beschermen. In 1979 werd de sjah door de
islamitische revolutie van de troon gestoten en grepen de sjiitische religieuze
geleerden de macht. Iran pretendeert minder ongelijk te zijn dan haar
buurlanden, maar dat valt vies tegen.

# Deel 3: De grote transformatie in de twintigste eeuw

## Hoofdstuk 10: De crisis in de propriëtaristische samenlevingen
In de eerste twee delen van het boek heeft Piketty uitvoerig de
standensamenlevingen en hun overgang naar propriëtaristische samenlevingen
behandeld. In dit derde deel behandelt hij de ondergang van de
propriëtaristische samenlevingen in 1914-1945, sociaaldemocratische
samenlevingen na de Tweede Wereldoorlog, de communistische (lees:
marxistisch-leninistische en stalinistische) en postcommunistische samenlevingen
en uiteindelijk de hyperkapitalistische en postkoloniale tijd waarin we nu
leven.

In hoofdstuk 10 behandelt Piketty dus de ondergang van de propriëtaristische
samenlevingen in 1914-1945. De roerige tijden van 1914-’45 zorgden voor een
abrupt einde van de alsmaar stijgende economische ongelijkheid in Europa in de
VS. De vermogens- en inkomensongelijkheid was namelijk vlak voor 1914 in Europa
nog extremer dan vlak voor de Franse Revolutie, en er waren geen duidelijke
tekenen dat het minder zou worden. De economische ongelijkheid zou pas weer in
het begin van de 21e eeuw het niveau van voor 1914 benaderen.

Piketty identificeert drie factoren die de neergang voor de Europese en
Noord-Amerikaanse propriëtaristische samenlevingen hebben veroorzaakt:

1. De opkomst van het communisme en socialisme als gevolg van de gigantische
   ongelijkheid
2. De ondergang van het kolonialisme
3. De verscherping van nationalisme en racisme (met twee verwoestende
   oorlogen tot gevolg)

Tijdens de crisisjaren van ‘14-’45 is de marktwaarde van het privébezit in
Europa en de VS enorm gedaald (zie [figuur
10.8](http://piketty.pse.ens.fr/files/ideology/pdf/F10.8.pdf)). Piketty wijt dit aan drie
factoren: materiële destructie door oorlog, nationaliseringen en onteigeningen,
en een gebrek aan investeringen omdat het meeste geld geleend werd aan de staat
om oorlogen te financieren. De lagere marktwaarde van het bezit zorgde ervoor
dat eigendom toegankelijker werd voor de 90% minst vermogenden.

De geldschieters aan de Europese overheden zagen vaak hun geld niet meer terug:
door naoorlogse inflatie waren de vele obligaties niets meer waard, wat vele
kleine spaarders hard raakte. Daarnaast gebruikten veel landen na de
wereldoorlogen ook een tijdelijke of eenmalige progressieve vermogensbelasting
om de staatsschuld te verminderen of de wederopbouw te financieren.

De blijvende spreiding van het vermogen in de jaren 1950 – 1970 (en dus lagere
ongelijkheid) wijt Piketty aan de combinatie van de gekrompen grootte van bezit
door de crisisjaren van ‘14-’45 en de nieuw ingevoerde progressieve
inkomstenbelastingen (en soms ook vermogensbelastingen). De allerrijksten werden
zo beperkt in hun mogelijkheden om hun vermogen weer op te bouwen tot een
vooroorlogs niveau. Hogere en progressieve erfbelastingen beperkten de
mogelijkheden om vermogens door te geven aan volgende generaties.

Het verschil in de tarieven en schalen van belastingen in de VS en Europa sinds
de invoering ervan begin 20e eeuw, laat zien hoe het streven naar meer
economische gelijkheid erg prille is en er absoluut geen sprake is van
“natuurlijk (on)gelijke samenlevingen”. Waar in de VS van begin 20e eeuw het
“ondemocratisch” en “on-Amerikaans” werd geacht om zo veel vermogensongelijkheid
te hebben, is dat moeilijk terug te zien in de huidige VS. Ook de overgang van
de zeer propriëtaristische samenleving in Zweden naar een sociaaldemocratie in
de eerste decennia van de 20e eeuw laat zien dat alles kan veranderen.

Piketty wijt het verdwijnen van de propriëtaristische samenleving hoofdzakelijk
aan een politiek-ideologische transformatie, die wellicht versneld maar niet
veroorzaakt is door de crises van ‘14-’45.

Gelukkig vat Piketty het ook zelf samen:

> “Samengevat. De Europese propriëtaristische samenlevingen van de negentiende
> eeuw zijn ontstaan uit een belofte van individuele emancipatie en van een
> sociale harmonie waarin geen plaats was voor de ongelijkheid van status die
> kenmerkend was voor de klassieke driestandensamenleving, maar waarin iedereen
> toegang had tot bezit en de bescherming genoot van de staat. Dat ze de wereld
> hebben veroverd komt grotendeels dankzij een militaire, technologische en
> financiële kracht, die gedeeltelijk een gevolg was van de concurrentie tussen
> propriëtaristische staten binnen Europa. De neergang van de propriëtaristische
> samenlevingen was het gevolg van een dubbele mislukking: enerzijds hebben ze
> in de jaren 1880-1914 een niveau van sociale ongelijkheid en van
> vermogensconcentratie bereikt dat nog extremer was dan tijdens het ancien
> régime, terwijl ze beweerden dat achter zich te hebben gelaten. Anderzijds
> hebben de Europese natiestaten zichzelf uiteindelijk vernietigd en
> plaatsgemaakt voor andere continentale staatsmachten, die georganiseerd waren
> rond nieuwe politieke en ideologische projecten.” p. 513-514

En maakt Piketty een toespeling op wat komen gaat:

> “De centrale vraag die de ondergang van de bezitterssamenleving opwerpt is die
> naar het relevante politieke niveau waarop kapitalisme en eigendomsrelaties
> moeten worden gereguleerd.” p. 519

## Hoofdstuk 11: Sociaaldemocratische samenlevingen: onvolmaakte gelijkheid
In hoofdstuk 11 analyseert Piketty (voornamelijk) de “sociaaldemocratische”
samenlevingen uit de jaren 1950 – 1980 in (West-)Europa en de Verenigde Staten.
Hierbij gebruikt Piketty een redelijk breed begrip van “sociaaldemocratische
samenleving”: het gaat om samenlevingen waarbij het systeem van privébezit en
kapitalisme geïntegreerd en ingebed wordt in de bredere samenleving,
voornamelijk door regulering, sociale zekerheid, etc. Ook gaat Piketty in op het
falen van deze samenlevingen: wat is er na 1980 gebeurd? Wat waren de
beperkingen van deze systemen?

Piketty onderscheid drie alternatieve eigendomsvormen op privé-eigendom:
staatseigendom, sociaal eigendom, en tijdelijk eigendom. Staatseigendom is dat
kapitaal eigendom is van een overheid (Federaal, nationaal, provincie, gemeente,
etc.). Sociaal eigendom betreft de inspraak en macht van werknemers op het
bedrijf waar ze werken. Tijdelijk eigendom betreft manieren om kapitaal meer te
laten circuleren onder burgers, bijvoorbeeld door iedereen op een bepaalde
leeftijd een bepaalde schenking te geven vanuit de overheid.

Piketty begint met de experimenten wat betreft sociaal eigendom. In de jaren
‘50-’80 hebben werknemers in de Duits-Scandinavische landen (Duitsland,
Oostenrijk, Zweden, Denemarken en Noorwegen) invloed gekregen op het bedrijf
waar ze werken door zetels in de raad van bestuur te mogen verkiezen. In plaats
van de aandeelhouders die alle bestuurders aanstellen, wordt een deel van de
bestuurders verkozen door de werknemers. Dit model heeft haar succes bewezen
tijdens crises en op de lange termijn, maar is weinig verder verspreid omdat het
eigendomsrecht van de aandeelhouders aan tast: ze hebben niet langer volledige
hegemonie over het bedrijf.

Maar behalve het Duits-Scandinavische model bestaat er natuurlijk meer. Eind
jaren zeventig was er in het VK een voorstel om voor hele grote bedrijven het
“2x+y” model toe te passen: x aantal bestuurders verkozen door aandeelhouders, x
aantal door werknemers, en y benoemd door de overheid. Andere ideeën zijn om
aandeelhouders en werknemers in een gezamenlijke vergadering de raad van bestuur
te kiezen, werknemeraandeelhouderschap aan te moedigen, of het stemrecht voor
aandeelhouders te maximeren om de dominantie van grote aandeelhouders te
beperken. En uiteraard coöperaties! Maar daar besteedt Piketty weinig tijd aan.

Onderwijs is cruciaal voor een hoge arbeidsproductiviteit. Piketty merkt op hoe
de VS in de 19e en 20e eeuw voorliep qua onderwijs ten opzichte van West-Europa,
maar dat na de Tweede Wereldoorlog die voorsprong al weer veranderd is in een
achterstand. Tegelijkertijd kelderde ook het deel van het inkomen van de 50%
armste van de bevolking van de VS. Ook zijn universiteiten in de VS erg
afhankelijk van particuliere giften en lijkt het goed mogelijk om een plekje
voor je kind op een elite-universiteit te kopen met giften. Dat, samen met een
stagnatie van investeringen in onderwijs draagt bij aan een groeiende
ongelijkheid. Ook in West-Europa is er sprake van een stagnering van
onderwijsuitgaven.

Daarnaast laat Piketty een correlatie tussen ongelijkheid en economische groei
zien.

Verder betoogt Piketty dat het een falen is van de sociaaldemocratische
samenlevingen dat ze niet over de grenzen van natiestaten heen durfden te
kijken. Terwijl kapitaalstromen werden geliberaliseerd, werd er niets
bewerkstelligd om die kapitaalstromen ook daadwerkelijk goed te kunnen belasten.
Dat ondermijnt een sociale verzorgingsstaat enorm.

Daarna heeft Piketty het over een progressieve vermogensbelasting en hoe die
ondanks wat pogingen nooit echt is ingevoerd in de VS of West-Europa. Een
progressieve vermogensbelasting beschrijft hij als een soort “permanente
landherverdeling”, en is daarom beter in het tegengaan van ongelijkheid dan een
enkele landbouwhervorming.

## Hoofdstuk 12: Communistische en postcommunistische samenlevingen
Hoofdstuk 12 gaat over Rusland en de Sovjet-Unie, China, en het voormalige
Oostblok.

Piketty begint met een analyse van de Sovjet-Unie en Rusland. Ondanks de
beperkingen in de data en moeilijk in cijfers vatbare privileges, concludeert
Piketty toch dat de inkomens- en vermogensongelijkheid in de Sovjet-Unie
betrekkelijk laag was – zeer vergelijkbaar met de ongelijkheidniveaus in Zweden
op haar sociaaldemocratische hoogtepunt. De Sovjet-Unie heeft qua ongelijkheid
en levensstandaard zeker in haar begintijd een significante verbetering
gerealiseerd ten opzichte van het oude tsaristische rijk. Piketty levert kritiek
op de centralistische trekken van de Sovjet-Unie en betoogt en passant dat
privébezit wel nut kan hebben in decentrale productieorganisatievormen.

[Figuur 12.1](http://piketty.pse.ens.fr/files/ideology/pdf/F12.1.pdf)

Na de implosie van de Sovjet-Unie begin jaren negentig worden de oude
staatseigendommen op een radicaal tempo en zonder echt democratische
legitimering geprivatiseerd. Dit heeft er voor gezorgd dat de ongelijkheid met
een gigantisch tempo is toegenomen. Sindsdien heeft er ook een grote
kapitaalvlucht plaatsgevonden, en plaatsen Russische oligarchen steeds meer van
hun vermogen buiten bereik van de Russische belastingdienst.

Daarna behandelt Piketty China. Hij ziet China als een “autoritaire gemengde
economie”. Dat betekent dat er wel sprake is van een kapitalistisch systeem,
maar dat de overheid een significante minderheid van het vermogen in handen
heeft om de economie toch te sturen. De Chinese staat heeft sinds de dood van
Mao veel van haar bezittingen geprivatiseerd, maar rond 2005 is het
overheidsvermogen gestabiliseerd rond 30%; iets boven het niveau van
staatseigendom dat de Europese sociaaldemocratieën hadden rond 1950 – 1980.

Als laatste besteed Piketty aandacht aan het voormalige Oostblok, waar de
ongelijkheid enorm is toegenomen sinds de val van de Sovjet-Unie. Wat Piketty
voornamelijk belicht is hoe anders Oost- en West-Europa naar elkaar kijken.
West-Europa ziet de toelating van het voormalige Oostblok als een gunst: ze
krijgen er immers allemaal lucratieve EU-subsidies voor terug. Maar Oost-Europa
ziet dat heel anders. Aangezien er een substantiële geldstroom uit Oost-Europa
naar de rest van de EU gaat in de vorm van private winsten, lijken die subsidies
toch een stuk minder altruïstisch. Dat gecombineerd met een unie die vooral
gefocust is op vrij verkeer van kapitaal en goederen, en vrije marktwerking,
helpt het voormalige Oostblok niet om haar achterstand in te halen.

> “Het feit dat de EU voornamelijk is gebaseerd op vrij verkeer van kapitaal en
> goederen en het tegen elkaar uitspelen van gebieden, vrijwel zonder enig
> gemeenschappelijk fiscaal en sociaal beleid, heeft onvermijdelijk gevolgen
> voor de vaststelling van de hoogte van lonen en winsten en leidt er in dit
> geval toe dat de flexibelste spelers (dus eerder de investeerders en de
> eigenaren dan de werknemers) profiteren.” p683

[Figuur 12.10](http://piketty.pse.ens.fr/files/ideology/pdf/F12.10.pdf)

## Hoofdstuk 13: Hyperkapitalisme: tussen modern en archaïsch
Dit hoofdstuk is echt (tot nu toe) het toppunt van Piketty’s ondoorgrondbaar
chaotische schrijfstijl. Het is een analyse van het kapitalisme dat
alomtegenwoordig is in de westerse wereld van 1980 tot heden. Maar eigenlijk is
het meer een betoog dan analyse, dus zal ik zijn belangrijkste punten opsommen:

* Er is sprake van ongelimiteerde wereldwijde bewegingsvrijheid van kapitaal,
  zonder dat er transnationale vormen van financiële of fiscale transparantie
  is. Staten verloederen hun taak om vermogen te registreren, en sinds de jaren
  1990 is er steeds minder informatie over vermogen op de wereld.
  Belastingparadijzen moeten worden aangepakt en er moeten transnationale
  financiële kadasters komen om eigendomsrechten te registreren op een
  transparante manier.
* Er is een sterk verband tussen grote vermogens en hoge CO2-uitstoot. Een goede
  reden om de rijken fors te laten betalen voor het tegengaan van de
  klimaatcrisis.
* Grote vermogens halen procentueel hogere rendementen, waardoor de
  vermogensconcentratie steeds extremer wordt.
* Arme post-koloniale staten (voornamelijk in Afrika) hebben een bijkans
  onmogelijke opdracht op hun bord gekregen na de dekolonisaties in de jaren
  60-70 en worden daarin tegengewerkt door geforceerde handelsliberalisering
  door de VS, EU, IMF en de Wereldbank.
* Tijdens de crisis van 2008 heeft de ECB de rol op zich genomen als enige
  sterke federale institutie in de EU om middels geldschepping tot een oplossing
  te komen. Maar de ECB kan niet alles oplossen: Piketty kant zich fel tegen de
  unanimiteitseis voor fiscaal beleid op Europees niveau, die verandering
  tegenhoudt.
* Het meritocratische ideaal is opgekomen nadat de vermogende elite zich door de
  invoering van het algemeen kiesrecht genoodzaakt zag om haar positie te
  rechtvaardigen. Iedere inegalitaire samenleving moet immers een manier vinden
  om haar ongelijkheid te rechtvaardigen.

# Deel 4: Een herziening van de dimensies van het politieke conflict

## Hoofdstuk 14: De grens en het bezit: de structuren van gelijkheid
In het veertiende hoofdstuk behandelt Piketty de verschillende assen waarin de
samenleving verdeeld is en lang welke assen er ongelijkheid bestaat.
Achtereenvolgens behandelt hij onderwijs, inkomen en vermogen, religie en
etniciteit.

Opvallend is dat het electoraat van linkse partijen in (hoofdzakelijk Frankrijk
maar ook elders) sinds de jaren 1950 verschoven zijn van laagopgeleiden naar
tegenwoordig hoogopgeleiden. Ook is het inkomen van linkse kiezers omhoog
gegaan, en zijn laagopgeleiden en armere mensen minder gaan stemmen. De nieuwe
linkse partijen noemt Piketty “Brahmaans links”: een intellectuele elite die wel
economisch links stemt. Daarnaast identificeert Piketty “zakelijk rechts”: de
“neoliberale” conservatief rechtse politici die voornamelijk de belangen van het
grootkapitaal behartigen. Brahmaans links en zakelijk rechts hebben meer gemeen
dan je zou denken: hard werken is een deugd (voor Brahmaans links hard werken op
school voor eerlijke kansen, voor zakelijk rechts hard werken op je werk), en
beide houden zich vast aan het bestaande kapitalistische economische systeem.
Deze intellectuele en financiële elites zijn beide gebaat bij dit systeem.

Piketty verdeeld het electoraat in de 21e eeuw langs twee assen: wel/niet
egalitair, wel/niet internationalistisch. Dit levert de volgende vier groepen
op:

1. internationalistisch-egalitair (in Nederland bijv. GL, PvdA, en de woorden
   van D66)
2. internationalistisch-inegalitair (in Nederland bijv. VVD, in daden D66)
3. nativistisch-inegalitair (in Nederland bijv. FvD, SGP, CDA, in daden PVV)
4. nativistisch-egalitair (in Nederland bijv. SP, in woorden PVV)

Met de Franse referenda over de EU in 1992 en 2005 illustreert Piketty hoe de
links-rechtsscheiding kan vervagen en elites samen werken. Kiezers met hogere
opleidingen, inkomens, of vermogens stemden vaker pro-EU. Er groeit een kloof
tussen de EU en het armere deel van het electoraat, en die zal niet gedicht
worden zonder rechtvaardig sociaal beleid op Europees niveau en een einde van
fiscale concurrentie tussen lidstaten. Zakelijk rechts gebruikt Europa echter
maar al te graag als excuus voor haar politieke onwil om rechtvaardige
belastingen in te voeren.

## Hoofdstuk 15: Brahmaans links: de nieuwe scheidslijnen in Europa en de Verenigde Staten

In dit hoofdstuk beargumenteert Piketty dat ook in de Verenigde Staten van
Amerika en het Verenigd Koninkrijk de politieke strijd net als in Frankrijk is
veranderd van een tussen elite en een onderklasse, naar een politieke strijd
tussen een intellectuele elite (“Brahmaans links”) en een financiële / zakelijke
elite (“zakelijk rechts”).

## Hoofdstuk 16: Sociaal-nativisme: de postkoloniale identaire valkuil

In het een na laatste hoofdstuk analyseert Piketty de verschuiving van het politieke conflict
in andere West-Europese landen (voornamelijk Duitsland en Zweden) en Oost-Europa. Daarnaast
analyseert hij de zogenoemde "sociaal-nativistische valkuil" en betoogt hij hoe deze
vermeden kan worden met een "sociaal-federalisme" dat past bij de EU. Dat is hoofdzakelijk
gebaseerd op het ["Manifest voor het democratiseren van Europa"](http://tdem.eu/en/signatories/) waar Piketty een van de
auteurs van is. Aan het einde analyseert hij ook de verschuivingen van het politieke conflict
in India en Brazilië.

Piketty illustreert op vergelijkbare wijze dat ook in andere West-Europese democratieën
arbeiderspartijen langzamerhand omgevormd zijn tot partijen voor de intellectuele elite.
De lagere klassen voelden zich zo in de steek gelaten, wat een vruchtbare grond achterliet
voor nativistische en anti-immigratiebewegingen om de identaire politieke scheidslijnen
te versterken.

In Oost-Europa zorgde de "postcommunistische ontgoocheling" er voor dat sociaal-nativistische
partijen aan de macht konden komen, bijvoorbeeld de PiS in Polen en Viktor Órban in Hongarije.
Maar dit sociaal-nativisme is niet iets wat alleen in Oost-Europa aan de macht komt. Ook
in Italië is de coalitie van de Vijfsterrenbeweging en Lega een sociaal-nativistische
coalitie. Volgens Piketty kunnen dergelijke partijen of coalities ook in West-Europa aan
de macht komen, simpelweg omdat de EU meer opkomt voor zakelijke belangen dan die van
de gewone burger.

Naast de sociaal-nativistische ideologie herkent Piketty ook de zakelijk-nativistische
ideologie, van Trump en Macron. Vrij verkeer van kapitaal zorgt er voor dat de financiële
elite landen tegen elkaar kan uitspelen. De zakelijk-nativistische ideologie neemt dat
aan als feit, en stelt dat "fiscale dumping" (een race naar de bodem van belastingtarieven)
ten gunste van het grootkapitaal onvermijdelijk is.

Volgens Piketty is de meest logische manier om sociaal-nativistische tendensen te bestrijden
om te bouwen aan een Europees sociaal-federaal project. Een sterkere, democratischere
EU is nodig om daadwerkelijke sociale hervormingen te kunnen bewerkstelligen. Piketty stelt
voor om dit te bewerkstelligen middels een "Europese Kamer": een parlement bestaande voor
80% uit afgevaardigden van nationale parlementen, en 20% leden van het bestaande Europees
Parlement. Die Europese Kamer krijgt dan de bevoegdheden om de noodzakelijke sociale en
fiscale hervormingen te bewerkstelligen.

Vanwege de veto-rechten van lidstaten wat betreft de verdragen die de grondslag zijn voor
de EU, stelt Piketty dat wellicht een kleinere groep EU-landen een voortrekkersrol moeten
spelen in dit proces van het opbouwen van een sociaal-federalistische EU. Sommige landen,
zoals Ierland en Luxemburg, die er een ideologie van hebben gemaakt om middels fiscale
dumping belastinggeld van hun buurlanden te stelen, zullen er niet zomaar mee instemmen.
Dit kan wellicht afgedwongen worden door middel van sancties en andere politieke drukmiddelen.

Ook gaat Piketty in op de separatistische beweging in Catalonië. Dit zou mede voortkomen
door het feit dat de EU al jarenlang:

>“een ontwikkelingsmodel dat gebaseerd is op het idee dat het mogelijk is om
>alles tegelijk te hebben: integratie in een grote Europese en mondiale markt,
>zonder werkelijke verplichting tot solidariteit en financiering van het
>algemeen welzijn.” p.983

De groeperingen die Catalonië willen afsplitsen van Spanje, willen dat mede om Catalaanse
belastingopbrengsten voor zichzelf te houden en niet solidair te hoeven zijn met de rest
van Spanje, terwijl ze nog steeds de vruchten van de Europese samenwerking willen plukken.

Daarnaast beschrijft Piketty het *kleinelandensyndroom*. Landen zijn terughoudend om daadwerkelijke
progressieve belastingen te heffen, uit angst voor kapitaalvlucht. Tegelijkertijd wordt
vrij verkeer van kapitaal overal voor vanzelfsprekend gezien. Er worden geen initiatieven
ondernomen om transnationale kadasters voor financiële activa op te tuigen, ook niet door
linkse partijen.

Om de ontwikkelingen in Europa en de VS in perspectief te plaatsen kijkt Piketty ook
naar India en Brazilië. Hoewel identiteitskwesties zeker een belangrijke rol spelen
in Indiase politiek, is het interessant dat Indiase partijen economische minderheden
uit alle bevolkingsgroepen achter zich weet te verzamelen. Het Indiase quotasysteem
bewerkstelligt solidariteit tussen (economisch) achtergestelde bevolkingsgroepen.
Ook benadrukt Piketty hoe belangrijk de mondiale politieke context is voor de politiek
in een bepaald land. Hoe de politieke wind waait in bijv. de VS en Europa kan grote
invloed hebben op de politiek in India, Brazilië en andere landen.

Piketty komt tot de volgende conclusie wat betreft de twee politieke schijdslijnen:

>“In het algemeen kan de klassenscheidslijn pas de overhand krijgen wanneer het
>lukt om voorbij de identitaire schijdslijnen te raken: de focus van het
>politiek conflict kan pas op vermogens-, inkomens- en opleidingsongelijkheid
>komen te liggen wanneer er overeenstemming is bereikt over de grenzen van de
>gemeenschap.” p. 1022

## Hoofdstuk 17: Bouwstenen voor een participerend socialisme in de eenentwintigste eeuw

Met het laatste hoofdstuk probeert PIketty de contouren te schetsen voor een
ideologie als alternatief voor de ideologie die de inegalitaire revolutie van
de jaren 1980-1990 ontketende. Hij noemt dit het *participerend socialisme* en
treedt daarmee in de traditie van het democratisch socialisme. De bouwstenen
die hij beschrijft zijn:

* Rechtvaardig en tijdelijk eigendom, door middel van:
    * Sociaal eigendom, stemrechtverdeling en deelname aan de besluitvorming in bedrijven
    * Permanent privébezit omvormen tot tijdelijk bezit middels progressieve vermogens- en erfbelastingen
* Een basisinkomen
* Een progressieve CO₂-belasting
* Rechtvaardig onderwijs
* Participatieve democratie
* Sociaal-federalisme op wereldschaal

Hierbij benadrukt Piketty dat dergelijke veranderingen slechts toegepast kunnen
worden na uitvoerige maatschappelijke discussie, en dat hij geenszins tracht
oplossingen aan te dragen die overal voor iedereen werken. Het is een beginpunt
om het gesprek over te beginnen.

<h4><i>Rechtvaardig en tijdelijk eigendom</i></h4>
Piketty stelt voor om het Duits-Scandinavische model van inspraak van
werknemers in bedrijven over te nemen in de meest verstrekkende vorm, namelijk
dat de helft van de stemen in de raden van bestuur van alle bedrijven in handen
zijn van (vertegenwoordigers van) de werknemers.

Daarnaast stelt Piketty voor om bij grote ondernemingen het stemrecht van grootaandeelhouders
te maximeren op bijv. 10%. Zo blijft de inspraak beter verdeeld en kunnen werknemers ook
via aandelen makkelijker invloed uitoefenen.

Om de eindeloze ophoping van bezit tegen te gaan stelt Piketty voor om met zeer progressieve
erf- en vermogensbelastingen eenmalige giften aan jongvolwassenen te betalen. Iedere
jongvolwassene kan zo een bedrag ontvangen van 60% van het gemiddeld vermogen (in West-Europa zou dat neerkomen
op 120 000 euro). De tarieven van deze belastingen lopen in Piketty's voorstel op tot
90%. [Zie daarvoor tabel 17.1](http://piketty.pse.ens.fr/files/ideology/pdf/T17.1.pdf).
Dit moet er voor zorgen dat kapitaal meer circuleert en beschikbaar is voor iedereen.

Belangrijk in het bewerkstelligen van deze belastingen is dat er openheid van zaken is
wat betreft bezit. Op nationaal niveau, of het liefst op transnationaal niveau moeten er
kadasters van niet alleen onroerend goed, maar ook financiële activa komen om een goede
vermogensbelasting te kunnen heffen. Ook stelt Piketty voor om het idee van dit tijdelijke
eigendom bewerkstelligd met progressieve belastingen te verankeren in grondwetten, waar
nu vaak de propriëtaristische opvattingen over eigendom in verankerd zijn. Ook moeten
rechters niet de kans krijgen om zich te mengen met specifieke tarieven, dat is het domein
van de wetgever en het maatschappelijke debat.

<h4><i>Basisinkomen</i></h4>
Piketty stelt voor om een <i>zo automatisch mogelijk</i> basisinkomen te implementeren. Zodra
iemand onder een bepaalde grens aan inkomen heeft, moet dit automatisch aangevuld worden
tot een zeker minimum. Wel benadrukt Piketty dat het basisinkomen niet bij toverslag alle
sociale problematiek op zal lossen. Een basisinkomen is geen rechtvaardiging voor
bezuinigingen op andere sociale programma's.

<h4><i>Progressieve CO₂-belasting</i></h4>
Piketty's ideaalscenario is om een progressieve CO₂-belasting in te voeren, met een
absoluut maximum zodat de rijken niet nog steeds oneindig kunnen uitstoten. Echter
zitten er in de uitwerking hiervan veel haken en ogen, waardoor we voor nu beter
kunnen afwijken naar progressieve heffingen op zaken die leiden tot uitstoot. Denk
hierbij aan kerosine, vlees, elektriciteitsverbruik, enzovoorts.

<h4><i>Rechtvaardig onderwijs</i></h4>
Het belangrijkste voorstel van Piketty om rechtvaardig onderwijs te
bewerkstelligen is om de investeringen in scholen met veel leerlingen die het
minst bevoordeeld zijn structureel te verhogen. Ook moet er bij de toelating
van studenten rekening gehouden worden met de sociaaleconomische afkomst van
studenten. Bijvoorbeeld door gereserveerde plaatsen of loting. Ook moeten
toelatingsmechanismen en -algoritmen transparant zijn. Daarnaast stelt Piketty
voor om een progressieve belasting te heffen op donaties van alumni aan
scholen, waarvan de opbrengst gaat naar scholen die welgesteld zijn.

<h4><i>Participatieve democratie</i></h4>
Piketty gaat uit van een parlementaire democratie, waar het door hem zo belangrijk gevonden
maatschappelijke debat grootdeels plaats kan vinden. Echter stelt hij voor om de
wijze van partijfinanciering enorm op de schop te doen. Iedere stemgerechtigde moet
van overheidswege een bon krijgen ter waarde van een bedrag, die deze aan een partij
kan geven. Op die manier worden dan de subsidiegelden voor de politiek partijen verdeeld,
en kan iedereen bijdragen aan politieke partijen; niet alleen welgestelden die grote
donaties kunnen doen. Naast dit bonnenmodel moet er ook een totaalverbod komen op donaties
van bedrijven en andere rechtspersonen aan politieke partijen.

Dit bonnenmodel kan volgens Piketty ook overwogen worden voor andere verdelingen van
subsidiegelden. Het is eerlijker dan aftrekbare giften, omdat het de voorkeur van
financieel welgestelden niet bevoordeelt.

Ondanks dat Piketty de parlementaire democratie als uitgangspunt neemt, stelt hij wel dat
er meer ruimte moet komen voor directe democratie.

<h4><i>Sociaal-federalisme op wereldschaal</i></h4>
Om de transnationale problemen die hij heeft beschreven op te lossen stelt
Piketty voor om de globalisering op een totaal andere manier vorm te geven.
Veel huidige internationale verdragen zijn gebaseerd op neoliberaal
gedachtegoed en houden geen rekening met de belangrijkste vraagstukken van deze
tijd: de klimaatcrisis en economische ongelijkheid.

Om een rechtvaardige globalisering te bewerkstelligen stelt Piketty voor dat
internationale verdragen overzien moeten worden door transnationale
vergaderingen met volksvertegenwoordigers van alle verdragspartijen. Die
transnationale vergaderingen moeten dan de beslissingsmacht krijgen over zaken
van algemeen belang voor alle verdragsstaten. Zo kunnen zaken van algemeen
mondiaal belang op een democratische en rechtvaardige manier worden opgelost.
Zo kan er ook meer transnationale solidariteit ontstaan.

Belangrijk is wel dat een aantal landen het voortouw kunnen nemen in het
opzetten van dit sociaal-federalisme op wereldschaal, om zo te laten zien dat
een alternatieve vorm van globalisering mogelijk is. Zolang het nog niet
bestaat zullen immers maar weinig mensen geloven in de haalbaarheid.

# Conclusie
> “De geschiedenis van iedere maatschappij tot nu toe is de geschiedenis van de
> ideologische strijd en de zoektocht naar rechtvaardigheid.” p. 1107

Ideologie doet er toe. Ook al is het niet feilloos, is het belangrijk om antwoord
te hebben op de complexe vragen, opdat een machtsomwenteling niet zorgt voor een
verergering van de situatie, maar een verbetering.

> “De in dit boek uiteengezette geschiedenis van inegalitaire maatschappijen
> maakt duidelijk dat dergelijke politiek-ideologische ontwikkelingen niet als
> deterministisch mogen worden beschouwd.” p. 1109

Piketty hamert er dit hele boek over: de loop van de geschiedenis is beïnvloedbaar
en het is altijd mogelijk om een andere afslag te nemen. Door de val van het
communisme is lange tijd niet gedacht aan alternatieven; het westerse
democratische en kapitalistische model zou de ultieme vorm van beschaving zijn.
Niets is echter minder waar.

Daarnaast reflecteert Piketty in de conclusie op het feit dat het moeilijk is om
de geschiedenis vanuit een werkelijk mondiaal perspectief te bekijken, en te
ontsnappen aan het westerse perspectief.

Als allerlaatst benadrukt Piketty het belang van de sociale wetenschappen voor de
samenleving, en dat de economische wetenschap te veel verzelfstandigt is:

> “Ik ben ervan overtuigd dat onze huidige democratische verwarring
> gedeeltelijk wordt veroorzaakt door een te ver doorgeschoten
> verzelfstandiging van het vakgebied van de economie ten opzichte van zowel de
> andere sociale wetenschappen als het maatschappelijke en politieke domein.”
> p. 1112

Met het boek wil Piketty de door hem zeer gekoesterde maatschappelijke discussie op
gang brengen. Ongeacht of je het met Piketty eens bent, snijdt hij onderwerpen
aan die besproken moeten worden.

# Interessante citaten

>“De ongelijkheid is niet economisch of technologisch: ze is ideologisch en
>politiek.” p. 17

>“Het betekent dat we de diversiteit in ideologieën serieus moeten nemen en dat
>we elk discours dat ongelijkheid als een natuurlijk fenomeen bestempelt en het
>bestaan van alternatieven ontkent, moeten wantrouwen.” p. 24

>“We zullen zien dat het ook heel moeilijk is om oplossingen te vinden voor de
>andere grote problemen waarmee de wereld zich geconfronteerd ziet, om te
>beginnen klimaatverandering en migratie, wanneer ze er niet tegelijkertijd in
>slagen die ongelijkheid terug te dringen en tot een norm van rechtvaardigheid
>te komen die voor een grote meerderheid aanvaardbaar is.” p. 33

>“Vanuit ons hedendaagse perspectief is het veel interessanter om deze
>gebeurtenissen niet deterministisch te bezien, maar juist te interpreteren als
>een beslissend moment waarop verschillende ideeën ingang konden vinden en
>meerdere wegen ingeslagen hadden kunnen worden.” p. 141

>“Op dat moment waren de meeste van die projecten van naamloze vennootschappen
>gebaseerd op de exploitatie van commerciële of fiscale koloniale monopolies, en
>hadden meer weg van geavanceerde, gemilitariseerde criminaliteit dan van
>productief ondernemerschap.” p. 409

>“Het succes van de propriëtaristische, industriële Japanse overgang laat zien
>in hoeverre de betrokken mechanismen losstaan van de vermeend unieke
>christelijke cultuur en de kern van de Europese beschaving.” p. 419

>“Toen tijdens de politieke debatten van 1920 in Frankrijk de fracties die in
>1914 een inkomstenbelasting van 2% hadden afgewezen, plotseling instemde met
>tarieven van 60% voor de hoogste inkomens, kwam duidelijk de angst voor de
>revolutie naar voren: algemene stakingen dreigden het land in rep en roer te
>brengen, en een meerderheid van de socialistische activisten die sympathiseerde
>met de Sovjet-Unie sloot zich aan bij de vanuit Moskou aangestuurde nieuwe
>Communistische Internationale. Vergeleken met de kans op algemene onteigening
>leek de progressieve belasting ineens minder beangstigend.” p. 501

>“dat het gevoel van de lagere klassen dat ze in de steek zijn gelaten door de
>sociaaldemocratische partijen (in ruime zin) een vruchtbare bodem heeft
>gevormd voor de anti-immigratiediscoursen en nativistische ideologieën.” p. 926

>“De sociale onvrede ten aanzien van Europa, evenals het diepe onbegrip over
>het feit dat Europa niet bij machte is de meeste mensen te helpen met dezelfde
>energie en middelen als waarmee het de financiele sector heeft gered, zullen
>niet als bij toverslag verdwijnen.” p. 939

>“[de Raad van Ministers van de Europese Unie] die bestaat uit één enkele
>vertegenwoordiger per land, functioneert als een systeem dat de nationale
>belangen (of wat als nationaal belang wordt ervaren of als zodanig wordt
>geconstrueerd) tegenover elkaar zet, en dat een pluralistisch debat en de
>ontwikkeling van breed gedragen ideeën op geen enkele manier mogelijk maakt.”
>p. 952

>“Toch leidde [de angst voor kapitaalvlucht], of die nu gegrond was of
>overdreven, er niet toe dat de Zweedse regeringen met voorstellen kwamen om de
>richtlijnen voor het vrije verkeer van kapitaal te hervormen, of om nieuwe
>fiscale samenwerkingen to stand te brengen in Europa.” p. 985

>“steevast houdt de manier waarop politieke macht is georganiseerd een
>specifieke vorm van ongelijkheid in stand.” p. 1086
